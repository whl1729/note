# 《论语·公治长篇第五》（11~15）

## 一一、子贡曰：“我不欲人之加诸我也，吾亦欲无加诸人。”子曰：“赐也！非尔所及也。”

### ○ 四书章句集注

子贡言我所不欲人加于我之事，我亦不欲以此加之于人。此仁者之事，不待勉强，故夫子以为非子贡所及。程子曰：“我不欲人之加诸我，吾亦欲无加诸人，仁也；施诸己而不愿，亦勿施于人，恕也。恕则子贡或能勉之，仁则非所及矣。”愚谓无者自然而然，勿者禁止之谓，此所以为仁恕之别。

### ○ 论语新解

* 加诸我：加，陵义。谓以非义加人。

* 非尔所及：及，犹能义。此句有两解：一谓不加非义于人，此固能及 。不欲人加非义于我，则不能及。重在承上一句。一谓施诸己而不愿，亦勿施于人，此恕之事，子贡当能之。我不欲人之加诸我，吾亦欲无加诸人，此仁之事，孔子谓非子贡所及。所以辨于仁恕者，勿是禁止之辞，无则自然不待用力。重在承下一句。然孔子又曰：“仁远乎哉？我欲仁，斯仁至矣。”子贡欲无以非礼不义加人，即此一念亦是仁，所谓其心日月至焉，岂可谓非尔所及乎？今从第一解。盖己所不欲，勿施于人，语气偏重在下一句。今曰我不欲人之加诸我，吾亦欲无加诸人，语气上下平等，划为两事。孔门之教，重在尽其在我，故曰此非尔所及。

今按：孔子教人，主反求诸己，主尽其在我，本章所以教子贡者，学者能细阐之，则心日广，德日进矣。

### ○ 钱译

子贡说：“我不要别人把这些加在我身上，吾亦不要把这些来加在别人身上 。”先生说：“赐呀！这非你（能力）所及呀！”

## 一二、子贡曰：“夫子之文章，可得而闻也。夫子之言性与天道，不可得而闻也 。”

### ○ 四书章句集注

文章，德之见乎外者，威仪文辞皆是也。性者，人所受之天理；天道者，天理自然之本体，其实一理也。言夫子之文章，日见乎外，固学者所共闻；至于性与天道，则夫子罕言之，而学者有不得闻者。盖圣门教不躐等，子贡至是始得闻之，而叹其美也。程子曰：“此子贡闻夫子之至论而叹美之言也。”

### ○ 论语新解

* 文章：指诗书礼乐，孔子常举以教人。

* 性与天道：孔子言性， 《论语》惟一见。天道犹云天行，孔子有时称之曰命，孔子屡言知天知命，然不深言天与命之相系相合。子贡之叹，乃叹其精义之不可得闻。

本章“不可得而闻也”下，或本有已矣两字，是子贡之深叹其不可闻。孔子之教，本于人心以达人道，然学者常欲由心以及性，由人以及天，而孔子终不深言及此。故其门人怀有隐之疑，子贡发不可得闻之叹。及孔子殁，墨翟、庄周昌言天，孟轲、荀卿昌言性，乃开此下思想界之争辩，历百世而终不可合。可知圣人之深远。后之儒者，又每好以孟子说《论语》。孟子之书，诚为有功圣学，然学者仍当潜心《论语》 ，确乎有得，然后治孟子之书，乃可以无病。此义亦不可不知。

### ○ 钱译

子贡说：“先生讲诗书礼乐， 是可以听到的。先生讲性与天道， 是难得听到的了。”

## 一三、子路有闻，未之能行，唯恐有闻。

### ○ 四书章句集注

前所闻者既未及行，故恐复有所闻而行之不给也。范氏曰：“子路闻善，勇于必行，门人自以为弗及也，故著之。若子路，可谓能用其勇矣。”

### ○ 论语新解

子路曾问：“闻斯行诸？”盖子路乃能尊所闻而勇于行。前有所闻，未及行，恐复有闻，行之不给。此见子路之有闻而必行，非真恐复有闻。

《论语》记孔子弟子行事，惟此一章。盖子路之勇于行，门人相推莫及，故特记之。曰惟恐者，乃代述子路之用心，亦见孔门之善于形容人之贤德矣。

### ○ 钱译

子路听到一项道理，若未能即行，便像怕再听到别一项。

## 一四、子贡问曰：“孔文子，何以谓之文也？”子曰：“敏而好学，不耻下问，是以谓之文也。”

### ○ 四书章句集注

好，去声。孔文子，卫大夫，名圉。凡人性敏者多不好学，位高者多耻下问。故谥法有以“勤学好问”为文者，盖亦人所难也。孔圉得谥为文，以此而已。苏氏曰：“孔文子使太叔疾出其妻而妻之。疾通于初妻之娣，文子怒，将攻之。访于仲尼，仲尼不对，命驾而行。疾奔宋，文子使疾弟遗室孔姞。其为人如此而谥曰文，此子贡之所以疑而问也。孔子不没其善，言能如此，亦足以为文矣，非经天纬地之文也。”

### ○ 论语新解

* 孔文子：卫大夫，名圉。文，其谥。《左传》载其人私德有秽，子贡疑其何以得谥为文，故问。

* 敏而好学：敏，疾速义。孔子好古敏以求之是也。

* 不耻下问：以能问于不能，以多问于寡，皆称下问，不专指位与年之高下。敏而好学，不耻下问，则其进于善也不难矣。

* 是以谓之文：孔子谓如此便可谥为文，见孔子不没人善，与人为善，而略所不逮，此亦道大德宏之一端。

### ○ 钱译

子贡问道：“孔文子何以得谥为文呀！”先生说：“他做事勤敏，又好学，不以问及下于他的人为耻，这就得谥为文了。”

## 一五、子谓子产：“有君子之道四焉。其行己也恭，其事上也敬，其养民也惠，其使民也义。”

### ○ 四书章句集注

子产，郑大夫公孙侨。恭，谦逊也。敬，谨恪也。惠，爱利也。使民义，如都鄙有章、上下有服、田有封洫、庐井有伍之类。吴氏曰：“数其事而责之者，其所善者多也，臧文仲不仁者三、不知者三是也。数其事而称之者，犹有所未至也，子产有君子之道四焉是也。今或以一言盖一人、一事盖一时，皆非也。”

### ○ 论语新解

* 子产：春秋时郑大夫公孙侨。

* 恭、敬、惠、义：恭，谦逊义。敬，谨恪义。惠，爱利人。义，使民以法度。

子产在春秋时，事功著见，人尽知之。而孔子特表出其有君子之道四，所举己尽修己治人敦伦笃行之大节，则孔子所称美于子产者至矣。或谓列举其美，见其犹有所未至。人非圣人，则孰能尽美而尽善。

### ○ 钱译

先生说：“子产有君子之道四项，他操行极谦恭。对上位的人有敬礼。养护民众有恩惠。使唤民众有法度。”
