# 《论语·雍也篇第六》（11~15）

## 一一、子谓子夏曰：“女为君子儒。无为小人儒。”

### ○ 四书章句集注

儒，学者之称。程子曰：“君子儒为己，小人儒为人。”○谢氏曰：“君子小人之分，义与利之闲而已。然所谓利者，岂必殖货财之谓？以私灭公，适己自便，凡可以害天理者皆利也。子夏文学虽有馀，然意其远者大者或昧焉，故夫子语之以此。”

### ○ 论语新解

女，同汝。儒，《说文》术士之称。谓士之具六艺之能以求仕于时者。儒在孔子时，本属一种行业，后逐渐成为学派之称。孔门称儒家，孔子乃创此学派者。本章儒字尚是行业义。同一行业，亦有人品高下志趣大小之分，故每一行业，各有君子小人。孔门设教，必为君子儒，无为小人儒，乃有此一派学术。后世惟辨儒之真伪，更无君子儒小人儒之分。因凡为儒者，则必然为君子。此已只指学派言，不指行业言。

又按：儒本以求仕，稍后，儒转向任教。盖有此一行业，则必有此一行业之传授人。于是儒转为师，师儒联称，遂为在乡里教道艺之人。故孔子为中国儒家之创始人，亦中国师道之创始人。惟来从学于孔子之门者，其前辈弟子，大率有志用世，后辈弟子，则转重为师传道。子游、子夏在孔门四科中，同列文学之科，当尤胜于为师传道之任。惟两人之天姿与其学问规模，亦有不同，观子张篇子游、子夏辨教弟子一章可知。或疑子夏规模狭隘，然其设教西河，而西河之人拟之于孔子。其从学之徒如田子方、段干木、李克，进退有以自见。汉儒传经，皆溯源于子夏。亦可谓不辱师门矣。孔子之诫子夏，盖逆知其所长，而预防其所短。推孔子之所谓小人儒者，不出两义：一则溺情典籍，而心忘世道。一则专务章句训诂，而忽于义理。子夏之学，或谨密有余，而宏大不足，然终可免于小人儒之讥。而孔子之善为教育，亦即此可见。

### ○ 钱译

先生对子夏道：“你该为一君子儒，莫为一小人儒。”

## 一二、子游为武城宰，子曰：“女得人焉尔乎？”曰：“有澹台灭明者，行不由径，非公事未尝至于偃之室也。”

### ○ 四书章句集注

女，音汝。澹，徒甘反。武城，鲁下邑。澹台姓，灭明名，字子羽。径，路之小而捷者。公事，如饮射读法之类。不由径，则动必以正，而无见小欲速之意可知。非公事不见邑宰，则其有以自守，而无枉己殉人之私可见矣。杨氏曰：“为政以人才为先，故孔子以得人为问。如灭明者，观其二事之小，而其正大之情可见矣。后世有不由径者，人必以为迂；不至其室，人必以为简。非孔氏之徒，其孰能知而取之？”愚谓持身以灭明为法，则无苟贱之羞；取人以子游为法，则无邪媚之惑。

### ○ 论语新解

* 武城：鲁邑名。

* 女得人焉尔乎：女同汝。焉尔，犹云于此。孔子欲子游注意人才，故问于武城访得人才否。或本作焉耳乎，义不可通。

* 澹台灭明：澹台氏，字子羽，后亦为孔子弟子。

* 行不由径：径，小路可以捷至者。灭明不从。

* 非公事未尝至于偃之室：偃，子游名。灭明从不以私事至。即此两事，其人之品格心地可知。

### ○ 钱译

子游做武城宰，先生说：“你在那里求得了人才吗？”子游说：“有一澹台灭明，他从不走小道捷径，非为公事，从未到过我屋中来。”

## 一三、子曰：“孟之反不伐。奔而殿，将入门，策其马，曰： ‘非敢后也，马不进也。 ’”

### ○ 四书章句集注

殿，去声。孟之反，鲁大夫，名侧。胡氏曰“反即庄周所称孟子反者是也。”伐，夸功也。奔，败走也。军后曰殿。策，鞭也。战败而还，以后为功。反奔而殿，故以此言自掩其功也。事在哀公十一年。谢氏曰：“人能操无欲上人之心，则人欲日消、天理日明，而凡可以矜己夸人者，皆无足道矣。然不知学者欲上人之心无时而忘也，若孟之反，可以为法矣。”

### ○ 论语新解

* 孟之反：鲁大夫，名侧。

* 不伐：伐，夸义。

* 奔而殿：军败而奔，在后曰殿。军败殿后者有功。

* 策其马：策，鞭也。将入城门，不复畏敌，之反遂鞭马而前。

### ○ 钱译

先生说：“孟之反是一个不自夸的人。军败了，他独押后。快进自己城门，他鞭马道： ‘我不是敢在后面拒敌呀！我的马不能跑前呀！ '”

## 一四、子曰：“不有祝鮀之佞，而有宋朝之美，难乎免于今之世矣！”

### ○ 四书章句集注

鮀，徒河反。祝，宗庙之官。鮀，卫大夫，字子鱼，有口才。朝，宋公子，有美色。言衰世好谀悦色，非此难免，盖伤之也。

### ○ 论语新解

* 祝鮀：祝，宗庙官名。祝鮀，卫大夫，字子鱼。有口才。

* 宋朝：宋公子，出奔在卫，有美色。

或说：而，犹与字。言不有祝鮀之佞，与不有宋朝之美。衰世好谀悦色，非此难免，不字当统下两字。然依文法，下句终是多一有字，似不顺。或说：此章专为卫灵公发，言灵公若不得祝鮀之佞，而专有宋朝之美，将不得免。然不当省去灵公字，又不当言难乎免于今之世，此亦不可从。一说：苟无祝鮀之佞，而仅有宋朝之美，将不得免于今之世。此解于文理最顺适。盖本章所重，不在鮀与朝，而在佞与美。美色人之所喜，然娥眉见嫉，美而不佞，仍不免于衰世。或说：美以喻美质，言徒有美质，而不能希世取容。此则深一层言之，不如就本文解说为率直。孔了盖甚叹时风之好佞耳。祝鮀亦贤者，故知本章不在论鮀、朝之为人。

### ○ 钱译

先生说：“一个人，若没有像祝鮀般的能说，反有了像宋朝般的美色，定难免害于如今之世了。”

## 一五、子曰：“谁能出不由户？何莫由斯道也！”

### ○ 四书章句集注

言人不能出不由户，何故乃不由此道邪？怪而叹之之辞。○洪氏曰：“人知出必由户，而不知行必由道。非道远人，人自远尔。”

### ○ 论语新解

莫字有两解：一，无义。言人不能出不由户，何故无人由道而行。另一解，莫，非义。谓何非由此道，即谓人生日用行习无非道，特终身由之而不知。今从前解，乃孔子怪叹之辞。

### ○ 钱译

先生：“谁能出外不从门户呀？但为何没有人肯从人生大道而行呢？”
