# 《论语·公治长篇第五》（16~20）

## 一六、子曰：“晏平仲善与人交，久而敬之。”

### ○ 四书章句集注

晏平仲，齐大夫，名婴。程子曰：“人交久则敬衰，久而能敬，所以为善。”

### ○ 论语新解

* 晏平仲：春秋齐大夫，名婴。

* 交：交友。

* 敬之：此之字有两解：一，人敬晏子。故一本作久而人敬之，谓是善交之验。然人敬晏子，当因晏子之贤，不当谓因晏子之善交。一，指晏子敬人。交友久则敬意衰，晏子于人，虽久而敬爱如新。此孔子称道晏子之德。孔门论人，常重其德之内蕴，尤过于其功效之外见。如前子产章可见。今从第二解。

### ○ 钱译

先生说：“晏平仲善于与人相交，他和人处久了，仍能对那人敬意不衰 。”

## 一七、子曰：“臧文仲居蔡，山节藻棁，何如其知也？”

### ○ 四书章句集注

梲，章悦反。知，去声。臧文仲，鲁大夫臧孙氏，名辰。居，犹藏也。蔡，大龟也。节，柱头斗栱也。藻，水草名。梲，梁上短柱也。盖为藏龟之室，而刻山于节、画藻于梲也。当时以文仲为知，孔子言其不务民义，而谄渎鬼神如此，安得为知？春秋传所谓作虚器，即此事也。张子曰：“山节藻梲为藏龟之室，祀爰居之义，同归于不知宜矣。”

### ○ 论语新解

* 臧文仲：春秋鲁大夫臧孙辰。文，其谥。

* 居蔡：蔡，大龟名。古人以龟卜问吉凶。相传南方蔡地出善龟，因名龟为蔡。居，藏义。文仲宝藏一大龟。

* 山节藻棁：节，屋中柱头之斗拱。刻山于节，故曰山节。棁，梁上短柱 。藻，水草名。画藻于棁，故曰藻棁。山节藻棁，古者天子以饰庙。

* 何如其知也：时人皆称臧文仲为知，孔子因其谄龟邀福，故曰文仲之知究何如。

### ○ 钱译

先生说：“臧文仲藏一大龟，在那龟室中柱头斗拱上刻有山水，梁的短柱上画了藻草，装饰得像天子奉祖宗的庙一般，他的智慧究怎样呀？”

## 一八、子张问曰：“令尹子文三仕为令尹，无喜色。三已之，无愠色。旧令尹之政 ， 必以告新令尹。何如？”子曰：“忠矣。”曰：“仁矣乎？”曰：“未知，焉得仁？”“崔子弑齐君，陈文子有马十乘，弃而违之。至于他邦，则曰： ‘犹吾大夫崔子也。 ’违之。之一邦，则又曰： ‘犹吾大夫崔子也。 ’违之。何如？”子曰：“清矣。”曰：“仁矣乎？”曰：“未知。焉得仁？”

### ○ 四书章句集注

**子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知，焉得仁？”**知，如字。焉，于虔反。令尹，官名，楚上卿执政者也。子文，姓斗，名谷于菟。其为人也，喜怒不形，物我无闲，知有其国而不知有其身，其忠盛矣，故子张疑其仁。然其所以三仕三已而告新令尹者，未知其皆出于天理而无人欲之私也，是以夫子但许其忠，而未许其仁也。**“崔子弑齐君，陈文子有马十乘，弃而违之。至于他邦，则曰：‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知。焉得仁？”**乘，去声。崔子，齐大夫，名杼。齐君，庄公，名光。陈文子，亦齐大夫，名须无。十乘，四十匹也。违，去也。文子洁身去乱，可谓清矣，然未知其心果见义理之当然，而能脱然无所累乎？抑不得已于利害之私，而犹未免于怨悔也。故夫子特许其清，而不许其仁。愚闻之师曰：“当理而无私心，则仁矣。今以是而观二子之事，虽其制行之高若不可及，然皆未有以见其必当于理，而真无私心也。子张未识仁体，而悦于苟难，遂以小者信其大者，夫子之不许也宜哉。”读者于此，更以上章“不知其仁”、后篇“仁则吾不知”之语并与三仁夷齐之事观之，则彼此交尽，而仁之为义可识矣。今以他书考之，子文之相楚，所谋者无非僭王猾夏之事。文子之仕齐，既失正君讨贼之义，又不数岁而复反于齐焉，则其不仁亦可见矣。


### ○ 论语新解

* 令尹子文：令尹，楚官名，乃上卿执政者。子文、斗氏、名谷于菟。

* 三仕为令尹：三当令尹之官。《庄子》 、《荀子》、《吕氏春秋》诸书，皆以其人为孙叔敖，恐是传闻之讹。

* 忠矣：子文三为令尹，三去职，人不见其喜、愠，是其不以私人得失萦心。并以旧政告新尹，宜可谓之忠。

* 未知，焉得仁：此未知有两解。一说，知读为智。子文举子玉为令尹，使楚败于晋，未得为智。然未得为智，不当曰未智。且《论语》未言子文举子玉事，不当逆揣为说。一说，子文之可知者仅其忠，其他未能详知，不得遽许以仁。然下文焉得仁，犹如云焉得俭，焉得刚，乃决绝辞。既曰未知，不当决然又断其为不仁。盖孔子即就子张之所问，论其事，则若可谓之忠矣。仁为全德，亦即完人之称，而子文之不得为全德完人，则断然也。然则孔子之所谓未知，亦婉辞。

* 崔子弑齐君：齐大夫崔杼弑其君庄公。

* 陈文子：齐大夫，名须无。

* 有马十乘：当时贵族以四马驾一车。十乘，有马四十匹，盖下大夫之禄 ，故无力讨贼也。

* 弃而违之：违，离去义。弃其禄位而去。

* 犹吾大夫崔子：此处崔子， 《鲁论》作高子。或说：齐大夫高厚，乃有力讨贼者，其人昏暗无识，崔杼先杀之，乃弑齐君。陈文子欲他国执政大臣为齐讨贼而失望，乃谓他国执政大臣亦一如高厚。若谓尽如崔子，乃谓其虽未弑君作乱，但亦如崔子之不逊。本章上文未提及高子，突于陈文子口中说出，殊欠交代，疑仍作崔子为是。

* 清矣：陈文子弃其禄位如敝履，洒然一身，三去乱邦、心无窒碍，宜若可称为清。

* 未知，焉得仁：此处未知，仍如上有二解：一说，文子所至言犹吾大夫崔子，其人似少涵养，或可因言遭祸，故是不智。此说之不当，亦如前辨。另一说，仅知其清，未知其仁，辨亦如前。盖就三去之事言，若可谓之清，而其人之为成德完人与否，则未知也。盖忠之与清，有就一节论之者，有就成德言之者。细味本章辞气，孔子仅以忠清之一节许此两人。若果忠清成德如比干、伯夷，则孔子亦即许之为仁矣。盖比干之为忠，伯夷之为清，此皆千回百折，毕生以之，乃其人之成德，而岂一节之谓乎？

### ○ 钱译

子张问道：“令尹子文三次当令尹，不见他有喜色。三次罢免，不见他有愠色 。他自己当令尹时的旧政，必然告诉接替他的新人，如何呀？”先生说：“可算是忠了。”子张说：“好算仁人了吧！”先生说：“那只是这一事堪称为忠而已，若问其人那我不知呀！但哪得为仁人呢？”子张又问道：“崔杼弑齐君，陈文子当时有马四十匹，都抛弃了，离开齐国，到别国去。他说： ‘这里的大臣，也像我们的大夫崔子般。 ’于是又离去，又到别一国。他又说： ‘这里的大臣，还是像我们的大夫崔子般。 ’于是又离去了。这如何呀！”先生说：“可算是清了。”子张说：“好算仁人吧？”先生说：“那只这一事堪称为清而已，若问其人，那我不知呀！但哪得为仁人呢？”

## 一九、季文子三思而后行，子闻之，曰：“再，斯可矣。”

### ○ 四书章句集注

三，去声。季文子，鲁大夫，名行父。每事必三思而后行，若使晋而求遭丧之礼以行，亦其一事也。斯，语辞。程子曰：“为恶之人，未尝知有思，有思则为善矣。然至于再则已审，三则私意起而反惑矣，故夫子讥之。”愚按：季文子虑事如此，可谓详审，而宜无过举矣。而宣公篡立，文子乃不能讨，反为之使齐而纳赂焉，岂非程子所谓私意起而反惑之验欤？是以君子务穷理而贵果断，不徒多思之为尚。

### ○ 论语新解

* 季文子：鲁大夫季孙行父。文，其谥。

* 三思而后行：此乃时人称诵季文子之语。

* 再斯可矣：此语有两解。一说：言季文子恶能三思，苟能再思，斯可 。一说：讥其每事不必三思，再思即已可，乃言季文子之多思为无足贵。今按：季文子之为人，于祸福利害，计较过细，故其生平行事，美恶不相掩。若如前解，孟子曰：“思则得之，不思则不得。”乃指义理言。季文子之瞻顾周详，并不得谓之思。若如后解，孔子曰：“由也果，于从政乎何有。”事有贵于刚决，多思转多私，无足称。今就《左传》所载季文子行事与其为人，及以本章之文理辞气参之，当从后解为是。

### ○ 钱译

人家称道季文子，说他临事总要三次思考然后行。先生听了说：“思考两次也就够了。”

## 二十、子曰：“宁武子，邦有道则知，邦无道则愚。其知可及也。其愚不可及也 。”

### ○ 四书章句集注

知，去声。○宁武子，卫大夫，名俞。按春秋传，武子仕卫，当文公、成公之时。文公有道，而武子无事可见，此其知之可及也。成公无道，至于失国，而武子周旋其闲，尽心竭力，不避艰险。凡其所处，皆智巧之士所深避而不肯为者，而能卒保其身以济其君，此其愚之不可及也。程子曰：“邦无道能沈晦以免患，故曰不可及也。亦有不当愚者，比干是也。”

### ○ 论语新解

* 宁武子：卫大夫宁俞。武，其谥。

* 邦有道则知，邦无道则愚：有道无道，指治乱安危言。或说：宁子仕于卫成公，成公在位三十余年，其先国尚安定，宁武子辅政有建白，是其智。后卫受晋迫，宁武子不避艰险，立朝不去，人见为愚。然当危乱，能强立不回，是不可及。或说：此乃宁武子之忠，谓之愚者，乃其韬晦沉冥，不自曝其贤知，存身以求济大事。此必别有事迹，惟《左传》不多载。今按：以忠为愚，乃愤时之言。沉晦仅求免身，乃老庄之道。孔了之称宁武子，当以后说为是。

今按：上章论季文子，时人皆称其智。本章论宁武子，时人或谓之愚。而孔子对此两人，特另加品骘，其意大可玩味。

又按：本篇皆论古今人物贤否得失，此两章及前论臧文仲、令尹子文、陈文子，后论伯夷、叔齐及微生高，时人谓其如此，孔子定其不然。微显阐幽，是非分明。此乃大学问所在，学者当潜心玩索。

### ○ 钱译

先生说：“宁武子在国家安定时，显得是一智者。到国家危乱时，像是一愚人 。其表现智慧时尚可及，其表现愚昧时，便不可及了。”
