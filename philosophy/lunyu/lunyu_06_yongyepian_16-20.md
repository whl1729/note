# 《论语·雍也篇第六》（16~20）

## 一六、子曰：“质胜文则野，文胜质则史。文质彬彬，然后君子。”

### ○ 四书章句集注

野，野人，言鄙略也。史，掌文书，多闻习事，而诚或不足也。彬彬，犹班班，物相杂而适均之貌。言学者当损有馀，补不足，至于成德，则不期然而然矣。杨氏曰：“文质不可以相胜。然质之胜文，犹之甘可以受和，白可以受采也。文胜而至于灭质，则其本亡矣。虽有文，将安施乎？然则与其史也，宁野。”

### ○ 论语新解

* 质：朴也。

* 文：华饰也。

* 野：鄙野义。《礼记》云：“敬而不中礼谓之野” ，是也。

* 史：宗庙之祝史，及凡在官府掌文书者。

* 彬彬：犹班班，物相杂而适均之义。

### ○ 钱译

先生说：“质朴胜过文采，则像一乡野人。文采胜过了朴质，则像庙里的祝官（或衙门里的文书员〕 。只有质朴文采配合均匀，才是一君子。”

## 一七、子曰：“人之生也直，罔之生也幸而免。”

### ○ 四书章句集注

程子曰：“生理本直。罔，不直也，而亦生者，幸而免尔。”

### ○ 论语新解

人群之生存，由有直道。罔者，诬罔不直义。于此人生大群中，亦有不直之人而得生存，此乃由于他人之有直道，乃幸而获免。正如不仁之人而得生存，亦赖人群之有仁道。若使人群尽是不仁不直，则久矣无此人群。《左传》曰：“民之多幸，国之不幸” ，即谓此。

### ○ 钱译

先生说：“人生由有直道，不直的人也得生存，那是他的幸免。”

## 一八、子曰：“知之者，不如好之者。好之者，不如乐之者。”

### ○ 四书章句集注

好，去声。乐，音洛。尹氏曰：“知之者，知有此道也。好之者，好而未得也。乐之者，有所得而乐之也。”张敬夫曰：“譬之五谷，知者知其可食者也，好者食而嗜之者也，乐者嗜之而饱者也。知而不能好，则是知之未至也；好之而未及于乐，则是好之未至也。此古之学者，所以自强而不息者欤？”

### ○ 论语新解

本章之字指学，亦指道。仅知之，未能心好之，知不笃。心好之，未能确有得，则不觉其可乐，而所好亦不深。譬之知其可食，不如食而嗜之，尤不如食之而饱。孔子教人，循循善诱，期人能达于自强不息欲罢不能之境，夫然后学之与道与我，浑然而为一，乃为可乐。


### ○ 钱译

先生说：“知道它，不如喜好它。喜好它，不如从心里悦乐它。”

## 一九、子曰：“中人以上，可以语上也。中人以下，不可以语上也。”

### ○ 四书章句集注

以上之上，上声。语，去声。语，告也。言教人者，当随其高下而告语之，则其言易入而无躐等之弊也。张敬夫曰：“圣人之道，精粗虽无二致，但其施教，则必因其材而笃焉。盖中人以下之质，骤而语之太高，非惟不能以入，且将妄意躐等，而有不切于身之弊，亦终于下而已矣。故就其所及而语之，是乃所以使之切问近思，而渐进于高远也。”

### ○ 论语新解

中人，中等之人。语，告义。道有高下，人之智慧学养有深浅。善导人者，必因才而笃之。中人以下，骤语以高深之道，不惟无益，反将有害。惟循序渐进，庶可日达高明。

又按：本章不可二字非禁止意，乃难为意。犹如云民可使由之，不可使知之。

### ○ 钱译

先生说：“中才以上的人，可和他讲上面的，即高深的。中才以下的人，莫和他讲上面的，只该和他讲浅近的。”

## 二十、樊迟问知。子曰：“务民之义，敬鬼神而远之，可谓知矣。”问仁。曰：“仁者先难而后获，可谓仁矣。”

### ○ 四书章句集注

知、远，皆去声。民，亦人也。获，谓得也。专用力于人道之所宜，而不惑于鬼神之不可知，知者之事也。先其事之所难，而后其效之所得，仁者之心也。此必因樊迟之失而告之。程子曰：“人多信鬼神，惑也。而不信者又不能敬，能敬能远，可谓知矣。”又曰：“先难，克己也。以所难为先，而不计所获，仁也。”吕氏曰：“当务为急，不求所难知；力行所知，不惮所难为。”

### ○ 论语新解

* 务民之义：专用力于人道所宜。用民字，知为从政者言。

* 敬鬼神而远之：鬼神之祸福，依于民意之从违。故苟能务民之义，自能敬鬼神，亦自能远鬼神，两语当连贯一气读。敬鬼神，即所以敬民。远鬼神，以民意尤近当先。《左传》随季梁曰：“民，神之主也。”与孔子此答大意近似。

* 先难而后获：此句可有两解：治人当先富后教，治己当先事后食。《诗经》曰：“彼君子兮，不素餐兮” ，是也。宋范仲淹先天下之忧而忧，后天下之乐而乐，亦仁者之心。又一说：不以姑息为仁，先令民为其难，乃后得其效。后解专主为政治民言，前解乃指从政者自治其身言。两义皆通，今姑从前解。

《论语》樊迟凡三问仁，两皆兼问知，而孔子所答各不同。解者每谓弟子问同而孔子答异，乃因材施教。然一人同所问，何以答亦各异。盖所问之辞本不同，孔子特各就问辞为答。记者重在孔子之答，略其问辞之详，但浑举问仁问知之目，遂若问同而答异。樊迟本章所问，或正值将出仕，故孔子以居位临民之事答之。

### ○ 钱译

樊迟问如何是知，先生说：“只管人事所宜，对鬼神则敬而远之，可算是知了。”又问如何是仁，先生说：“难事做在人前，获报退居人后，可算是仁了。”
