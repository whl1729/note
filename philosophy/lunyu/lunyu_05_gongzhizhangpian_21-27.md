# 《论语·公治长篇第五》（21~27）

## 二一、子在陈，曰：“归与！归与！吾党之小子狂简，斐然成章，不知所以裁之 。”

### ○ 四书章句集注

与，平声。斐，音匪。此孔子周流四方，道不行而思归之叹也。吾党小子，指门人之在鲁者。狂简，志大而略于事也。斐，文貌。成章，言其文理成就，有可观者。裁，割正也。夫子初心，欲行其道于天下，至是而知其终不用也。于是始欲成就后学，以传道于来世。又不得中行之士而思其次，以为狂士志意高远，犹或可与进于道也。但恐其过中失正，而或陷于异端耳，故欲归而裁之也。

### ○ 论语新解

* 子在陈： 《史记》 ：“鲁使使召冉求，求将行，孔子曰： ‘鲁人召求，将大用之。 ’是日，孔子有归与之叹。”

* 吾党之小子：党，乡党。吾党之小子，指门人在鲁者。《孟子·万章》问曰：“孔子在陈，何思鲁之狂士” ，是也。孔子周流在外，其志本欲行道，今见道终不行，故欲归而一意于教育后进。鲁之召冉求，将大用之，然冉求未足当大用，故孔子亟欲归而与其门人弟子益加讲明之功，庶他日终有能大用于世者，否则亦以传道于后。

* 狂简：或说：狂，志大。简，疏略。有大志，而才学尚疏。一说：简，大义。狂简，谓进取有大志。孟子：“万章问，孔子在陈，曰： ‘盍归乎来，吾党之士狂简，进取不忘其初。 ’”是狂简即谓有志进取。不忘其初者，孔子周游在外，所如不合，而在鲁之门人，初志不衰。时从孔子在外者，皆高第弟子，则孔子此语，亦不专指在鲁之门人，特欲归而益求教育讲明之功耳。

* 斐然成章，不知所以裁之：斐，文貌。章，文章。如乐章，五声变成文，亦称章。此乃喻辞，谓如布帛，已织成章而未裁剪，则仍无确切之用。不知，或说门人不知自裁，或说孔子不知所以裁之。此语紧承上文，当从前解。或说：斐然成章，谓作篇籍。古无私家著述，孔子作《春秋》 ，定诗书，亦在归鲁以后。此说不可从。

### ○ 钱译

先生在陈，叹道：“归去吧！归去吧！吾故乡这一批青年人，抱着进取大志， 像布匹般，已织得文采斐然，还不知怎样裁剪呀！”

## 二二、子曰：“伯夷、叔齐，不念旧恶，怨是用希。”

### ○ 四书章句集注

伯夷、叔齐，孤竹君之二子。孟子称其“不立于恶人之朝，不与恶人言。与乡人立，其冠不正，望望然去之，若将浼焉。”其介如此，宜若无所容矣，然其所恶之人，能改即止，故人亦不甚怨之也。○程子曰：“不念旧恶，此清者之量。”又曰：“二子之心，非夫子孰能知之？”

### ○ 论语新解

* 伯夷、叔齐：孤竹君之二子。孤竹，国名。

* 旧恶：一说：人恶能改，即不念其旧。一说：此恶字即怨字，旧恶即夙怨。

* 怨是用希：希，少义。旧说怨，指别人怨二子，则旧恶应如第二解。惟《论语》又云伯夷叔齐：“求仁而得仁，又何怨。”则此处亦当解作二子自不怨。希，如老子听之不闻曰希，谓未见二子有怨之迹。孟子曰：“伯夷圣之清者” 。又称其不立于恶人之朝，不与恶人言。盖二子恶恶严，武王伐纣，二子犹非之，则二子之于世，殆少可其意者。然二子能不念旧恶，所谓朝有过夕改则与之，夕有过朝改则与之。其心清明无滞碍，故虽少所可，而亦无所怨。如孔子不怨天不尤人，乃二子己心自不怨。

今按：子贡明曰：“伯夷叔齐怨乎？”司马迁又曰：“由此观之，怨邪非邪？”人皆疑二子之怨，孔子独明其不怨，此亦微显阐幽之意。圣人之知人，即圣人之所以明道。

### ○ 钱译

先生说：“伯夷叔齐能不记念外面一切已往的恶事，所以他们心上亦少有怨 。”

## 二三、子曰：“孰谓微生高直？或乞醯焉，乞诸其邻而与之。”

### ○ 四书章句集注

醯，呼西反。微生姓，高名，鲁人，素有直名者。醯，醋也。人来乞时，其家无有，故乞诸邻家以与之。夫子言此，讥其曲意殉物，掠美市恩，不得为直也。程子曰：“微生高所枉虽小，害直为大。”范氏曰“是曰是、非曰非、有谓有、无谓无，曰直。圣人观人于其一介之取予，而千驷万锺从可知焉。故以微事断之，所以教人不可不谨也。”

### ○ 论语新解

* 微生高：鲁人，名高。或谓即尾生高，乃与女子期桥下，水至不去，抱柱而死者。

* 或乞醯焉：醯，即醋。乞，讨义。人来乞醯，有则与之，无则辞之。今微生不直告以无，又转乞诸邻而与之，此似曲意徇物。微生素有直名，孔子从此微小处断其非为直人。若微生果是尾生，彼又素有守信不渝之名，乃终以与一女子约而自殉其身，其信如此，其直可知。微生殆委曲世故，以博取人之称誉者。孔子最不喜此类人，所谓乡愿难与入德。此章亦观人于微，品德之高下，行为之是非，固不论于事之大小。

### ○ 钱译

先生说：“那人说微生高直呀？有人向他讨些醋，他不直说没有，向邻人讨来转给他。”

## 二四、子曰：“巧言令色足恭，左丘明耻之，丘亦耻之。匿怨而友其人，左丘明耻之 ，丘亦耻之。”

### ○ 四书章句集注

足，将树反。足，过也。程子曰：“左丘明，古之闻人也。”谢氏曰：“二者之可耻，有甚于穿窬也。左丘明耻之，其所养可知矣。夫子自言‘丘亦耻之’，盖窃比老、彭之意。又以深戒学者，使察乎此而立心以直也。”

### ○ 论语新解

* 足恭：此二字有两解：一说，足，过义。以为未足，添而足之，实已过分。一说，巧言，以言语悦人。令色，以颜色容貌悦人。足恭，从两足行动上悦人。《小戴礼·表记》篇有云：“君子不失足于人，不失色于人，不失口于人。” 《大戴礼》亦以足恭口圣相对为文。今从后说。

* 左丘明：鲁人，名明。或说即《左传》作者。惟《左传》称左氏，此乃左邱氏，疑非一人。

* 匿怨而友其人：匿，藏义。藏怨于心，诈亲于外。

### ○ 钱译

先生说：“说好话，装出好面孔，搬动两脚，扮成一副恭敬的好样子，求取悦于人，左丘明认为可耻，我亦认为是可耻。心怨其人，藏匿不外露，仍与之为友，左丘明认为可耻，我亦认为是可耻。”

## 二五、颜渊季路侍。子曰：“盍各言尔志？”子路曰：“愿车马，衣轻裘，与朋友共敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“老者安之，朋友信之，少者怀之。”

### ○ 四书章句集注

**颜渊、季路侍。子曰：“盍各言尔志？”**盍，音合。盍，何不也。**子路曰：“愿车马、衣轻裘，与朋友共。敝之而无憾。”**衣，去声。衣，服之也。裘，皮服。敝，坏也。憾，恨也。**颜渊曰：“愿无伐善，无施劳。”**伐，夸也。善，谓有能。施，亦张大之意。劳，谓有功，易曰“劳而不伐”是也。或曰：“劳，劳事也。劳事非己所欲，故亦不欲施之于人。”亦通。**子路曰：“愿闻子之志。”子曰：“老者安之，朋友信之，少者怀之。”**老者养之以安，朋友与之以信，少者怀之以恩。一说：安之，安我也；信之，信我也；怀之，怀我也。亦通。程子曰：“夫子安仁，颜渊不违仁，子路求仁。”又曰：“子路、颜渊、孔子之志，皆与物共者也，但有小大之差尔。”又曰“子路勇于义者，观其志，岂可以势利拘之哉？亚于浴沂者也。颜子不自私己，故无伐善；知同于人，故无施劳。其志可谓大矣，然未免出于有意也。至于夫子，则如天地之化工，付与万物而己不劳焉，此圣人之所为也。今夫羁靮以御马而不以制牛，人皆知羁靮之作在乎人，而不知羁靮之生由于马，圣人之化，亦犹是也。先观二子之言，后观圣人之言，分明天地气象。凡看论语，非但欲理会文字，须要识得圣贤气象。”

### ○ 论语新解

* 侍：指立侍言。若坐而侍，必别以明文著之。

* 盍：何不也。

* 衣轻裘：此处误多一轻字，当作车马衣裘。

* 共敝之而无憾：憾，恨义。或于共字断句，下“敝之而无憾”五字为句。然曰“愿与朋友共” ，又曰“敝之而无憾” ，敝之似专指朋友，虽曰无憾，其意若有憾矣。不如作共敝之为句，语意较显。车马衣裘，常所服用，物虽微，易较彼我，子路心体廓然，较之与朋友通财，更进一层。

* 无伐善，无施劳：伐，夸张义。己有善，心不自夸。劳谓有功，施亦张大义。易曰“劳而不伐”是也。善存诸己，劳施于人，此其别。一说：劳谓劳苦事，非己所欲，故亦不欲施于人。无伐善以修己，无施劳以安人。颜子之志，不仅于成己，又求能及物。若在上位，则愿无施劳于民。秦皇、隋炀，皆施劳以求祸民者。今按：浴沂章三子言志以出言，此章言志以处言。今从上一说。

* 老者安之，朋友信之，少者怀之：此三之字，一说指人，老者我养之以安，朋友我交之以信，少者我怀之以恩也。另一说，三之字指己，即孔子自指。己必孝敬，故老者安之。己必无欺，故朋友信之。己必有慈惠，故少者怀之。《论语》多言尽己工夫，少言在外之效验，则似第一说为是。然就如第一说，老者养之以安，此必老者安于我之养，而后可以谓之安。朋友交之以信，此必朋友信于我之交，而后可以谓之信。少者怀之以恩，亦必少者怀于我之恩，而后可以谓之怀。是从第一说，仍必进入第二说。盖工夫即在效验上，有此工夫，同时即有此效验。人我皆入于化境，不仅在我心中有人我一体之仁，即在人心中，亦更与我无隔阂。同此仁道，同此化境，圣人仁德之化，至是而可无憾。然此老者朋友与少者，亦指孔子亲所接对者言，非分此三类以该尽天下之人。如桓魋欲杀孔子，桓魋本不在朋友之列，何能交之以信？天地犹有憾，圣人之工夫与其效验，亦必有限。

今按：此章见孔门师弟子之所志所愿，亦即孔门之所日常讲求而学。子路、颜渊皆已有意于孔子之所谓仁。然子路徒有与人共之之意，而未见及物之功。颜渊有之，而未见物得其所之妙。孔子则内外一体，直如天地之化工，然其实则只是一仁境，只是人心之相感通，固亦无他奇可言。读者最当于此等处体会，是即所谓志孔颜之志，学孔颜之学。

又按：孔门之学，言即其所行，行即其所言，未尝以空言为学。读者细阐此等章可见。

### ○ 钱译

颜渊子路侍立在旁，先生说：“你们何不各言己志？”子路说：“我愿自己的车马衣裘，和朋友们共同使用，直到破坏，我心亦没有少微憾恨 。”颜渊说：“我愿己有善，己心不有夸张。对人有劳，己心不感有施予。”子路说：“我们也想听先生的志愿呀！”先生说：“我愿对老者，能使他安。对朋友，能使他信。对少年，能使他于我有怀念。”

## 二六、子曰：“已矣乎！吾未见能见其过而内自讼者也。”

### ○ 四书章句集注

已矣乎者，恐其终不得见而叹之也。内自讼者。口不言而心自咎也。人有过而能自知者鲜矣，知过而能内自讼者为尤鲜。能内自讼，则其悔悟深切而能改必矣。夫子自恐终不得见而叹之，其警学者深矣。

### ○ 论语新解

* 已矣乎：犹俗云完了吧。下文孔子谓未见此等人，恐其终不得见而叹之 。

* 见其过而内自讼：讼，咎责义。己过不易见，能自见己过，又多自诿自解，少能自责。

今按：颜渊不迁怒，不贰过，孔子许其好学。然则孔子之所想见，即颜渊之所愿学。孔门之学，断当在此等处求之。或说，此章殆似颜子已死，孔子叹好学之难遇。未知然否。

### ○ 钱译

先生说：“完了吧！吾没有见一个能自己看到自己过失而又能在心上责备他自己的人呀！”

## 二七、子曰：“十室之邑，必有忠信如丘者焉，不如丘之好学也。”

### ○ 四书章句集注

焉，如字，属上句。好，去声。十室，小邑也。忠信如圣人，生质之美者也。夫子生知而未尝不好学，故言此以勉人。言美质易得，至道难闻，学之至则可以为圣人，不学则不免为乡人而已。可不勉哉？

### ○ 论语新解

十室，小邑。忠信，人之天质，与生俱有。丘，孔子自称名。本章言美质易得，须学而成。所谓“玉不琢，不成器。人不学，不知道。”学可以至圣人，不学不免为乡人。后人尊崇孔子，亦仅可谓圣学难企，不当谓圣人生知，非由学得。

按：本篇历论古今人物，孔子圣人，人伦之至，而自谓所异于人者惟在学。编者取本章为本篇之殿，其意深长矣。学者其细阐焉。

又按：后之学孔子者，有孟轲、荀卿，最为大儒显学。孟子道性善，似偏重于发挥本章上一语。荀子劝学，似偏重于发挥本章下一语。各有偏，斯不免于各有失。本章浑括，乃益见其闳深。

### ○ 钱译

先生说：“十家的小邑，其中必有像我般姿质忠信的人，但不能像我般好学呀！”
