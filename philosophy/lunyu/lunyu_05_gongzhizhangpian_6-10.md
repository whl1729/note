# 《论语·公治长篇第五》（6~10）

## 六、子曰：“道不行，乘桴浮于海，从我者其由与！”子路闻之喜。子曰：“由也， 好勇过我，无所取材。”

### ○ 四书章句集注

桴，音孚。从、好，并去声。与，平声。材，与裁同，古字借用。桴，筏也。程子曰：“浮海之叹，伤天下之无贤君也。子路勇于义，故谓其能从己，皆假设之言耳。子路以为实然，而喜夫子之与己，故夫子美其勇，而讥其不能裁度事理，以适于义也。”

### ○ 论语新解

* 乘桴浮于海：编竹木，浮行于水面，大者曰筏，小者曰桴。今俗称排 。孔子伤道不行，言欲乘桴浮海。

* 从我者其由与：海上风波险恶，岂可乘桴长游，孔子之言，盖深叹吾道之不行，即所谓欲济无舟楫也。子路勇决，故谓其能从己，此亦假托之微辞耳。

* 子路闻之喜：子路闻孔子称赏及己而喜。

* 由，好勇过我，无所取材：孔子转其辞锋，谓由之好勇，过于我矣，其奈无所取材以为桴何？材，谓为桴之竹木。此乃孔子更深一层之慨叹。既无心于逃世，而其无所凭借以行道之感，则曲折而更显矣。或曰：材与裁同。子路以孔子之言为实然，孔子美其勇于义，而讥其不能裁度于事理。惟乘桴浮海，本为托辞，何忽正言以讥子路？就本文理趣言，当从前解为胜。

此章辞旨深隐，寄慨甚遥。戏笑婉转，极文章之妙趣。两千五百年前圣门师弟子之心胸音貌，如在人耳目前，至情至文，在《论语》中别成一格调，读者当视作一首散文诗玩味之。

或说：子罕篇有子欲居九夷章，此章浮海，亦指渡海去九夷。孔子自叹不能行道于中国，犹当行之于蛮夷，故此章之浮海，决非高蹈出尘，绝俗辞世之意。然此章记者则仅言浮海，不言居夷，亦见其修辞之精妙。读者当取此章与居夷章参读，既知因文考事，明其实际，亦当就文论文，玩其神旨。如此读书，乃有深悟。若专以居夷释此章之浮海，转成呆板。义理、考据、辞章，得其一，丧其二，不得谓能读书。

### ○ 钱译

先生说：“在这世间，吾道是不能行的了。我想乘木筏，飘浮到海外去，算只子路一人会和我同行吧！”子路听了大喜。先生说：“由呀！你真好勇过我，可惜我们没处去弄到这些木材啊！”

## 七、孟武伯问：“子路仁乎？”子曰：“不知也。”又问。子曰：“由也，千乘之国，可使治其赋也，不知其仁也。”“求也何如？”子曰：“求也，千室之邑，百乘之家，可使为之宰也，不知其仁也。”“赤也何如？”子曰：“赤也，束带立于朝，可使与宾客言也，不知其仁也。”

### ○ 四书章句集注

**孟武伯问：“子路仁乎？”子曰：“不知也。”**子路之于仁，盖日月至焉者。或在或亡，不能必其有无，故以不知告之。**又问。子曰：“由也，千乘之国，可使治其赋也，不知其仁也。”**乘，去声。赋，兵也。古者以田赋出兵，故谓兵为赋，春秋传所谓“悉索敝赋”是也。言子路之才，可见者如此，仁则不能知也。**“求也何如？”子曰：“求也，千室之邑，百乘之家，可使为之宰也，不知其仁也。”**千室，大邑。百乘，卿大夫之家。宰，邑长家臣之通号。**“赤也何如？”子曰：“赤也，束带立于朝，可使与宾客言也，不知其仁也。”**朝，音潮。赤，孔子弟子，姓公西，字子华。

### ○ 论语新解

* 不知也：仁道至大，仁德至高，孔子不以轻许人，故说不知。犹上章雍也不知其仁之义。

* 又问：孟武伯又问，然则子路为何等人。

* 治其赋：古者征兵员及修武备皆称赋。治赋，即治军也。

* 千室之邑：千室之邑，于时为大邑，惟卿大夫家始有之。

* 百乘之家：其时诸侯有车千乘，卿大夫家则百乘。

* 为之宰：宰指家宰邑宰言。

* 赤也何如：公西华名赤，亦孔子早年弟子。

* 束带立于朝，可使与宾客言：古人平居则缓带，低在腰，遇有礼事，则束带在胸口，高而紧。宾者大客，如国君上卿。客者小宾，国君上卿以下。两字分用有别，合用则通。公西华有外交才，可使束带在朝，与宾客相应对。

孔子平日讲学极重仁，仁乃人生之全德，孔子特举以为学问修养之最高标准，而又使学者各就才性所近，各务专长，惟同向此全德为归趋。人求全德，亦不可无专长。子路、冉有、公西华，虽未具此全德，然已各有专长。此章不仅见孔门之多贤，亦见孔子教育精神之伟大。

### ○ 钱译

孟武伯问：“子路可说是一个仁人吗？”先生说：“我不知。”孟武伯再问。 （那么他究是一怎样的人呀？）先生说“由呀！一个具备千乘兵车的大国，可使他去治其军事，若问他的仁德，我就不知了。” （孟武伯又问）“冉有怎样呢？” 先生说：“求呀！一个千户的大邑，具备兵车百乘的大家，可使他去做一总管 。 若问他仁德，我就不知了。” （孟武伯又问）“公西华怎样呢？”先生说：“赤呀！国有宾客，可使他束起带，立在朝上应对一切，若问他仁德，我就不知了 。”

## 八、子谓子贡曰：“女与回也孰愈？”对曰：“赐也，何敢望回！回也闻一以知十，赐也闻一以知二。” 子曰：“弗如也。吾与女弗如也。”

### ○ 四书章句集注

**子谓子贡曰：“女与回也孰愈？”**女，音汝，下同。愈，胜也。**对曰：“赐也何敢望回。回也闻一以知十，赐也闻一以知二。”**一，数之始。十，数之终。二者，一之对也。颜子明睿所照，即始而见终；子贡推测而知，因此而识彼。“无所不悦，告往知来”，是其验矣。**子曰：“弗如也！吾与女弗如也。”**与，许也。胡氏曰：“子贡方人，夫子既语以不暇，又问其与回孰愈，以观其自知之如何。闻一知十，上知之资，生知之亚也。闻一知二，中人以上之资，学而知之之才也。子贡平日以己方回，见其不可企及，故喻之如此。夫子以其自知之明，而又不难于自屈，故既然之，又重许之。此其所以终闻性与天道，不特闻一知二而已也。”

### ○ 论语新解

* 女与回也孰愈：女即汝。愈，胜义。谓汝与回孰胜。

* 闻一以知十：十者数之全。颜渊闻其一节，能推其全体。

* 闻一以知二：二者一之对。子贡闻此，能推以至彼。

* 弗如也：颜渊由一得全，子贡由此及彼，颜渊盖能直入事理之内，浑然见其大通。子贡则从事理之对立上比较，所知仍在外，故孔子亦谓其弗如也。

* 吾与女弗如也：此与字有两解。一谓我与汝均不如。一谓我赞许汝能自谓弗如。此当从前解。孔子既深喜颜渊之贤，又喜子贡能自知弗如，故曰：“我与汝俱不如” ，盖亦以慰子贡。或曰：孔子无常师，好古敏求，集其大成，可谓艰矣。颜渊得之于孔子，不俟旁求。又其天姿高，过此以往，殆不可测。孔子自言不如，乃要其将来。此弥见圣人之谦意。

此章不仅见孔门之多贤，亦见孔子之胸襟，与其当时心情之欢悦。两千五百年前一大教育家之气象，与夫其师弟子间一片融和快乐之精神，尽在目前矣。

又按：世视子贡贤于仲尼，而子贡自谓不如颜渊。孔子亦自谓不如颜渊。然在颜子自视，或将谓不如子贡。以能问于不能，以多问于寡，有若无，实若虚，此圣贤之德，所以日进而不已。学者其深体之。

### ○ 钱译

先生对子贡说：“你和颜回哪一个强些？”子贡对道：“赐呀！哪敢望回呢？回呀！听得一件，知道十件。赐呀！听了一件，只知两件。”先生说：“你诚然不如他，连我也一样不如他。”

## 九、宰予昼寝。子曰：“朽木不可雕也，粪土之墙不可杇也。于予与何诛！”子曰：“始吾于人也，听其言而信其行。今吾于人也，听其言而观其行。于予与改是。”

### ○ 四书章句集注

**宰予昼寝。子曰：“朽木不可雕也，粪土之墙不可圬也，于予与何诛。”**朽，许久反。圬，音污。与，平声，下同。昼寝，谓当昼而寐。朽，腐也。雕，刻画也。圬，镘也。言其志气昏惰，教无所施也。与，语辞。诛，责也。言不足责，乃所以深责之。**子曰：“始吾于人也，听其言而信其行；今吾于人也，听其言而观其行。于予与改是。”**行，去声。宰予能言而行不逮，故孔子自言于予之事而改此失，亦以重警之也。胡氏曰：“‘子曰’疑衍文，不然，则非一日之言也。”范氏曰：“君子之于学，惟日孜孜，毙而后已，惟恐其不及也。宰予昼寝，自弃孰甚焉，故夫子责之。”胡氏曰：“宰予不能以志帅气，居然而倦。是宴安之气胜，儆戒之志惰也。古之圣贤未尝不以懈惰荒宁为惧，勤励不息自强，此孔子所以深责宰予也。听言观行，圣人不待是而后能，亦非缘此而尽疑学者。特因此立教，以警群弟子，使谨于言而敏于行耳。”

### ○ 论语新解

* 宰予：宰我名。《论语》记诸弟子，例不直书名，此处当作宰我始合。或曰：宰我得罪于孔子，故书名以贬之，然如此则是记者之辞，未必孔子当时有此意。按：本章似尚有可疑，说在下。

* 昼寝：此二字有数说。一谓当昼而眠，孔子责其志气昏惰。一谓寝者寝室，入夜始居，宰我昼居寝，故责之。一谓昼（晝）当作画（畫 ），宰我画其寝室，加以藻绘。一谓画是划义，寝是息义。宰我自划时间精力，贪图休息。今按：依第二解，当作昼居寝，不得云昼寝。依第四解，增字太多。第三解只责其不画便是，何来有“于予与何诛”之语。仍当从第一解。曰昼，非晏起。曰寝，亦非假寐。《韩诗外传》卫灵公昼寝而起，志气益衰。宋玉《高堂赋》楚王昼寝于高堂之台。知昼寝在古人不作佳事看。

* 朽木不可雕：朽木，腐烂之木，不能再加以雕刻。

* 粪土之墙不可杇：粪土，犹秽土也。杇，饰墙之泥刀。秽土之墙不可复饰。

* 于予与何诛：诛，责也。谓对宰我不必再责，犹言宰我不可再教诲。

* 子曰：或说此子曰二字当误复。或说此下语更端，故又以子曰起之。

* 于予与改是：是字，指上文听其言而信其行，孔子谓因于宰我而改变此态度。

按：宰我预于孔门之四科，与子贡齐称，亦孔门高第弟子。此章孔子责之已甚，甚为可疑。或因宰我负大志，居常好大言，而志大行疏，孔子故作严辞以戒。他日，宰我仕于齐，助齐君，排田氏，终为田氏所杀。然此非宰我之过。窃疑《齐论》除多问王知道两篇外，其二十篇中章句，亦颇多于《鲁论》 ，自张禹始合而一之。或此章仅见于《齐论》 ，或《齐论》此章语句不同于《鲁论》 ，而张禹依而采之，而宰我在田齐诸儒口碑中，则正如魏之何晏，唐之王叔文，则此章云云，或非当时实录。姑识所疑，然亦无可参定矣。

### ○ 钱译

宰我白日睡眠，先生说：“烂木不能再雕刻，肮脏的土墙不能再粉饰，我对宰予，还能有何责备呀！”先生又说：“以前我对人，听了他说话，便信他的行为了。现在我对人，听了他说话，再得看他的行为。这一态度，我是因对宰予而改变的。”

## 十、子曰：“吾未见刚者。”或对曰：“申枨。”子曰：“枨也欲，焉得刚？”

### ○ 四书章句集注

焉，于虔反。刚，坚强不屈之意，最人所难能者，故夫子叹其未见。申枨，弟子姓名。欲，多嗜欲也。多嗜欲，则不得为刚矣。程子曰：“人有欲则无刚，刚则不屈于欲。”谢氏曰：“刚与欲正相反。能胜物之谓刚，故常伸于万物之上；为物揜之谓欲，故常屈于万物之下。自古有志者少，无志者多，宜夫子之未见也。枨之欲不可知，其为人得非悻悻自好者乎？故或者疑以为刚，然不知此其所以为欲尔。”

### ○ 论语新解

* 刚者：刚，刚断刚烈义。人之德性，以刚为难能而可贵，故孔子叹其未见。

* 申枨：亦孔子弟子。

* 枨也欲，焉得刚：人多嗜欲，则屈意徇物，不得果烈。

此章见孔子极重刚德。刚德之人，能伸乎事物之上，而无所屈挠。富贵贫贱，威武患难，乃及利害毁誉之变，皆不足以摄其气，动其心。凡儒家所重之道义，皆赖有刚德以达成之。若其人而多欲，则世情系恋，心存求乞，刚大之气馁矣。但此章仅言多欲不得为刚，非谓无欲即是刚。如道家庄老皆主无欲而尚柔道，亦非刚德。

### ○ 钱译

先生说：“我没见过刚的人。”有人说：“申枨不是吗？”先生说：“枨呀！他多欲，哪得刚？”
