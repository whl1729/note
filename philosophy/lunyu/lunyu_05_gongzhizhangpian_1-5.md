# 《论语·公治长篇第五》（1~5）

## 一、子谓公冶长：“可妻也。虽在缧绁之中，非其罪也。”以其子妻之。子谓南容：“邦有道不废，邦无道免于刑戮。”以其兄之子妻之。

### ○ 四书章句集注

**子谓公冶长，“可妻也。虽在缧绁之中，非其罪也”。以其子妻之。**妻，去声，下同。缧，力追反。绁，息列反。公冶长，孔子弟子。妻，为之妻也。缧，黑索也。绁，挛也。古者狱中以黑索拘挛罪人。长之为人无所考，而夫子称其可妻，其必有以取之矣。又言其人虽尝陷于缧绁之中，而非其罪，则固无害于可妻也。夫有罪无罪，在我而已，岂以自外至者为荣辱哉？**子谓南容，“邦有道，不废；邦无道，免于刑戮”。以其兄之子妻之。**南容，孔子弟子，居南宫。名绦，又名适。字子容，谥敬叔。孟懿子之兄也。不废，言必见用也。以其谨于言行，故能见用于治朝，免祸于乱世也。事又见第十一篇。或曰：“公冶长之贤不及南容，故圣人以其子妻长，而以兄子妻容，盖厚于兄而薄于己也。”程子曰：“此以己之私心窥圣人也。凡人避嫌者，皆内不足也，圣人自至公，何避嫌之有？况嫁女必量其才而求配，尤不当有所避也。若孔子之事，则其年之长幼、时之先后皆不可知，惟以为避嫌则大不可。避嫌之事，贤者且不为，况圣人乎？”

### ○ 论语新解

* 公冶长：孔子弟子。公冶氏，长名。其人在《论语》惟此一见。

* 缧绁：缧，黑色大索。绁，牵系义。古狱中用黑索系罪人。公冶长曾因事入狱，实非其罪。

* 以其子妻之：古男女皆称子。孔子以己之女嫁公冶长。

* 南容：亦孔子弟子，名縚。

* 不废：废，弃义。国家有道，必见用，不废弃。

* 免于刑戮：刑，刑罚。戮，诛戮。国家无道，南容谨于言行，亦可免于刑戮。

* 以其兄之子妻之：孔子有兄孟皮，早卒，孔子以孟皮之女嫁南容。

本篇皆论古今人物贤否得失， 《论语》编者以继前四章之后。孔门之教， 重于所以为人，知人物之贤否，行事之得失，即所学之实证。孔子千古大圣，而其择婿条件，极为平易。学圣人亦当在平易近人处。编者以本章为本篇之首，亦有深义，学者其细阐之。

### ○ 钱译

先生说公冶长：“可嫁他一女儿吧。他虽曾下过牢狱，但不是他的罪过呀。”遂把自己女儿嫁了他。又说南容：“国家有道，他是不会废弃的。国家无道，他也可免于刑戮。”把自己的侄女嫁了他。

## 二、子谓子贱：“君子哉若人！鲁无君子者，斯焉取斯？”

### ○ 四书章句集注

焉，于虔反。子贱，孔子弟子，姓宓，名不齐。上斯斯此人，下斯斯此德。子贱盖能尊贤取友以成其德者。故夫子既叹其贤，而又言若鲁无君子，则此人何所取以成此德乎？因以见鲁之多贤也。苏氏曰：“称人之善，必本其父兄师友，厚之至也。”

### ○ 论语新解

* 子贱：孔子弟子，即宓不齐。宓又作虙，读如伏。

* 若人：犹云此人，指子贱。

* 斯焉取斯：斯，此也。上斯字指子贱。下斯字指其品德。取，取法义 ，亦获取义。言鲁若无君子，斯人何所取以成斯德。

孔子之于人，每不称其质美，而深称其好学，如颜渊。此章言君子成德，有赖于尊贤取友之益，亦称子贱之善学。

### ○ 钱译

先生说：“子贱这人呀，真是个君子人了！但若鲁国没有许多的君子，他从哪里取得这样的品德呢？”

## 三、子贡问曰：“赐也何如？”子曰：“女，器也。”曰：“何器也？”曰：“瑚琏也。”

### ○ 四书章句集注

女，音汝。瑚，音胡。琏，力展反。器者，有用之成材。夏曰瑚，商曰琏，周曰簠簋，皆宗庙盛黍稷之器而饰以玉，器之贵重而华美者也。子贡见孔子以君子许子贱，故以己为问，而孔子告之以此。然则子贡虽未至于不器，其亦器之贵者欤？

### ○ 论语新解

* 赐也何如：赐，子贡名。与师言，自称名，敬也。子贡闻孔子历评诸弟子，问己如何。

* 女器也：女即汝，指子贡。言汝乃有用之成材。

* 何器也：也，通作邪，疑问辞。子贡又问，是何等器？

* 瑚琏：瑚琏乃宗庙中盛黍稷之器，竹制，以玉饰之，言其既贵重，又华美，如后世言廊庙之材。

读书有当会通说之者，有当仅就本文，不必牵引他说者。如此章，孔子告子贡“汝器也” ，便不当牵引君子不器章为说。

### ○ 钱译

子贡问道：“赐怎样呀？”先生说：“你是一件有用之器。”子贡说：“何种器呀？”先生说：“你像是放在宗庙中盛黍稷的瑚琏。”

## 四、或曰：“雍也，仁而不佞。”子曰：“焉用佞！御人以口给，屡憎于人。不知其仁，焉用佞！”

### ○ 四书章句集注

**或曰：“雍也仁而不佞。”**雍，孔子弟子，姓冉，字仲弓。佞，口才也。仲弓为人重厚简默，而时人以佞为贤，故美其优于德，而病其短于才也。**子曰：“焉用佞？御人以口给，屡憎于人。不知其仁，焉用佞？”**焉，于虔反。御，当也，犹应答也。给，辨也。憎，恶也。言何用佞乎？佞人所以应答人者，但以口取辨而无情实，徒多为人所憎恶尔。我虽未知仲弓之仁，然其不佞乃所以为贤，不足以为病也。再言焉用佞，所以深晓之。或疑仲弓之贤而夫子不许其仁，何也？曰：仁道至大，非全体而不息者，不足以当之。如颜子亚圣，犹不能无违于三月之后；况仲弓虽贤，未及颜子，圣人固不得而轻许之也。”

### ○ 论语新解

* 雍：孔子弟子，冉氏，字仲弓。

* 佞：古佞字有多才义，又巧义。此处以口才之美为佞。孔子称雍也简，殆是其人简默，不擅口谈，故或人谓其不佞。

* 御人以口给：给，供给义。口给者，应对敏捷，口中随时有供给。御 ，如今云对付。

* 屡憎于人：屡，数也。憎，厌恶义。口给易起人厌。

* 不知其仁，焉用佞：仁德不易企，故孔子谓虽不知仲弓之果仁否，然亦无所用于佞。

此章或人之问，可见时风之尚佞。而孔子称雍也简，又称回也如愚，参也鲁，此三人皆孔门高第弟子，皆不佞。知孔门所重，在德不在佞。

### ○ 钱译

有人说：“雍呀！他是一仁人，可惜短于口才。”先生说：“哪里定要口才呀！ 专用口快来对付人，只易讨人厌。我不知雍是否得称为仁，但哪里定要口才呀 ！”

## 五、子使漆雕开仕。对曰：“吾斯之未能信。”子说。

### ○ 四书章句集注

说，音悦。漆雕开，孔子弟子，字子若。斯，指此理而言。信，谓真知其如此，而无毫发之疑也。开自言未能如此，未可以治人，故夫子说其笃志。程子曰：“漆雕开已见大意，故夫子说之。”又曰：“古人见道分明，故其言如此。”谢氏曰：“开之学无可考。然圣人使之仕，必其材可以仕矣。至于心术之微，则一毫不自得，不害其为未信。此圣人所不能知，而开自知之。其材可以仕，而其器不安于小成，他日所就，其可量乎？夫子所以说之也。”

### ○ 论语新解

* 漆雕开：孔子弟子，漆雕，氏。

* 吾斯之未能信：吾，漆雕开自称。或说：弟子在师前自称名，漆雕开名啟，古写作启，后人误书为吾。斯，此也，紧承上仕字来。出仕将以行道，漆雕开不愿遽出仕，言对此事未能自信，愿学问修养益求自进，不欲遽从政。是其志大不欲小试。

子说：说字借作悦。孔子并不以不仕为高，然亦不愿其弟子热中利禄，汲汲求仕进，故闻漆雕开之谦退而喜悦。

### ○ 钱译

先生欲使漆雕开出仕，漆雕开说：“我对此事还不能有自信呀。”先生听了很喜悦。
