# 《论语·里仁篇第四》（21~26）

## 二一、子曰：“父母之年，不可不知也。一则以喜，一则以惧。”

### ○ 四书章句集注

知，犹记忆也。常知父母之年，则既喜其寿，又惧其衰，而于爱日之诚，自有不能已者。

### ○ 论语新解

知，犹识也。常记在心之义。喜者，喜其寿。惧者，惧其来日之无多。喜惧一时并集，不分先后。或说：父母之年，子女无时不当知。或父母年尚强，然强健之时不可多得。或喜其寿考，而衰危已将至。此说亦有理。但读书不当一意向深处求，不如上一说，得孝子爱日之大常。

此章描写孝子心情，甚当玩味。惟其忧乐之情深，故喜惧之心笃。

以上四章皆言孝。孝心即仁心。不孝何能仁？当知能对别人有同情，能关切，此乃人类心情之最可宝贵者。孔子特就孝道指点人心之仁。人当推广孝心以达于仁，若以自私之心对父母，处家庭，初视若亦无违孝道，然心不仁，亦将不孝。此心是一，即仁便是孝，即孝便是仁，非谓仁孝可有先后之分别。

### ○ 钱译

先生说：“父母的年岁，不可不常记在心呀！叫你一想到，又是欢喜，又是忧惧。”

## 二二、子曰：“古者言之不出，耻躬之不逮也。”

### ○ 四书章句集注

言古者，以见今之不然。逮，及也。行不及言，可耻之甚。古者所以不出其言，为此故也。范氏曰：“君子之于言也，不得已而后出之，非言之难，而行之难也。人惟其不行也，是以轻言之。言之如其所行，行之如其所言，则出诸其口必不易矣。”

### ○ 论语新解

言之不出，不轻出也。躬，指躬行。逮，及也。躬行不及，徒自轻言，事属可耻。本章诫学者当讷于言而敏于行。举古人，所以警今人也。或以言指著述，然用出字，当指言语为是，今不从。

### ○ 钱译

先生说：“古人不肯轻易出言，因怕自己行为追不上，那是一件可耻的事呀 ！”

## 二三、子曰：“以约失之者鲜矣。”

### ○ 四书章句集注

鲜，上声。谢氏曰：“不侈然以自放之谓约。”尹氏曰：“凡事约则鲜失，非止谓俭约也。”

### ○ 论语新解

约，检束义。收敛，不放纵。着实，不浮泛。凡谨言慎行皆是约。处财用为俭约。从事学问事业为守约。鲜，少也。人能以约自守，则所失自少矣。

### ○ 钱译

先生说：“由检约而差失的很少了。”

## 二四、子曰：“君子欲讷于言而敏于行。”

### ○ 四书章句集注

行，去声。谢氏曰：“放言易，故欲讷；力行难，故欲敏。”胡氏曰：“自吾道一贯至此十章，疑皆曾子门人所记也。”

### ○ 论语新解

讷，迟钝义。敏，勤捷义。敏讷虽若天资，亦由习。轻言矫之以讷，行缓励之以敏，此亦变化气质，君子成德之方。

### ○ 钱译

先生说：“一个君子，常想说话迟钝些，而做事敏捷些。”

## 二五、子曰：“德不孤，必有邻。”

### ○ 四书章句集注

邻，犹亲也。德不孤立，必以类应。故有德者，必有其类从之，如居之有邻也。

### ○ 论语新解

邻，亲近义。德字有两说。一指修德言。人不能独修成德，必求师友夹辅。一指有德言。有德之人纵处衰乱之世，亦不孤立，必有同声相应，同气相求之邻，如孔子之有七十二弟子。今采下一说。

### ○ 钱译

先生说：“有德之人，决不会孤立，必然有来亲近他的人。”

## 二六、子游曰：“事君数，斯辱矣。朋友数，斯疏矣。”

### ○ 四书章句集注

数，色角反。程子曰：“数，烦数也。”胡氏曰：“事君谏不行，则当去；导友善不纳，则当止。至于烦渎，则言者轻，听者厌矣，是以求荣而反辱，求亲而反疏也。”范氏曰：“君臣朋友，皆以义合，故其事同也。”

### ○ 论语新解

此数字有两读：一读色角反。逼促义，又烦琐义。一读世主反，数说义。事君交友，见有过，劝谏逼促，或过于烦琐，必受辱，或见疏。或求亲昵于君友，以逼促烦琐求之，亦必受辱，或见疏。若依数说义，于君友前数说己劳己长，或数说君友之短及其不是，亦将受辱见疏。今采前一读。

本章以君友连言，见五伦中此两伦为相近。古称此两伦以人合。夫妇、父子、兄弟三伦属于家庭，古称以天合。夫妇本以人合。故孔子常言孝弟，专就父子、兄弟两伦纯以天合者，珍重其相互间之亲情，建其道以为人群相处之本。然兄弟亦有时如朋友， 《论语》中颇多兄弟朋友连言，则五伦中惟父子一伦， 乃纯以天合，故孔门特重言孝。其他四伦，君臣、朋友、夫妇、兄弟，亦可谓都属社会关系。惟父子一伦，则与生俱来，本于自然，又兼有世代之绵延，天人之际，意义最深。而世界各大宗教，皆不言孝，不重历史绵延。如是则社会无深度，而人生短暂，失其意义。故各宗教莫不带有出世之心情。尊天抑人，事所宜然。

本篇二十六章多言仁，其中数章特言孝，最后子游此一章，专言君臣、朋友，亦仁道中之一节，故编者特以附本篇之末。读者试通玩此二十六章，而求其相互间之关系，与其关系之各不同，庶于孔门所言仁道，有更深之了解。

### ○ 钱译

子游说：“事君太逼促，太琐屑，便会受辱了。交友太逼促，太琐屑，便会见疏了。”
